Jag skakar på huvudet och fortsätter uppför den branta stigen. Djungeln gör det omöjligt att se något annat än träd. Jag slår undan bladen och vänder mig mot guiden.

– Hur i helsike kunde han bo här i flera år, undrar jag.

Guiden ler.

– Han var en uthållig man.

När vi kommer ytterligare några meter uppför bergskedjan Sierra Maestra på östra Kuba upptäcker jag ett träruckel och antar att det var här som Fidel Castro gömde sig under de två åren han byggde upp revolutionen på Kuba. Guiden skakar på huvudet.

– Där bodde de gästande journalisterna, säger han.

Först när någon bankar nedanför mig vänder jag mig om och inser att jag har gått förbi Fidel Castros välkamouflerade gömställe. Bakom grönskan syns en snickare byta ut en murken bräda i den före detta revolutionsledarens stuga.

När jakten var som störst letade 10.000 man efter gerillagruppen som sände Radio Rebelde från toppen av Sierra Maestra och rekryterade kubaner till revolutionen. Enda gången Batistaregimens armé var nära att hitta gerillan var när Fidel Castro begärde att hans soldater skulle bära upp ett kylskåp till honom. Det fotogendrivna kylskåpet var vit och Batistas spaningsflyg såg det röra sig mellan lövverket och öppnade eld. Kylskåpet träffades och soldaterna flydde in i djungeln. Idag är det bulliga, amerikanska kylskåpet ett av de föremål man inte får röra i Fidel Castros före detta högkvarter i djungeln.

– Kan du se kulhålet, säger guiden och pekar.

Bakom stugan står revolutionsledarens gamla utedass kvar. Jag undrar om jag får använda det. Guiden skakar på huvudet.

– Det är bara El Comandante som får pissa där, svarar han.

Det kvittar att den före detta överbefälhavaren inte besökt La Comandancia de la Plata, som det gamla högkvarteret kallas, på mer än 25 år. Platsen är helig mark för regimen. Varje dag gör kubanska ungkommunister och europeiska revolutionsromantiker pilgrimsresor hit. Det är också här som Fidel Castro vill att hans aska ska strös.

– Hans själ kommer alltid att vara levande i Sierra Maestra, säger guiden.

Foto: IBL

Stugan i Sierra Maestra där Fidel Castro gömde sig. Foto: IBL

Läs mer: Fidel Castro död

Fidel Castros pappa var en del av den spanska jordägarklassen på Kuba och drev en sockerplantage med 300 anställda. Plantaget var större än Malmö kommun och hade amerikanska United Fruits som största kund. Trots att Fidel Castro var stor och stark fick han aldrig arbeta på plantaget. Hans mamma ansåg att han var för intelligent för att arbeta med jordbruk och sände honom till Havanna där han utbildade sig till advokat. På universitetet blev han politiskt medveten och återvände till sockerplantaget för att organisera arbetarna mot sin pappa. Revolutionären var född.

Fidel Castros första försök att störta den USA-kontrollerade Fulgencio Batista var 1956 i landets andra största stad, Santiago de Cuba. Här planerade han och hans lillebror Raúl Castro en vansinnesattack på militärgarnisonen Moncada för att komma över vapen till revolutionen.

Attacken misslyckades och slutade i en arkebusering av de unga kubanerna som gått med i deras revolution. Castrobröderna fängslades och Fidel Castro höll ett fyra timmar långt tal i rättsalen som han avslutade med orden ”Historien kommer att frikänna mig”.

Foto: IBL

Foto: IBL

I dag är Moncadagarnisonen ett av turistmålen i Santiago de Cuba. På ena väggen finns kulhålen kvar från den misslyckade attacken.

– Jag kan fixa in dig på museet för tio dollar, säger taxichauffören.

Det är dubbelt så mycket som inträdet.

– Jag behöver extrapengarna till min familj, ursäktar sig taxichauffören.

Jag ber honom att ta mig till Parque Céspedes i Gamla stan som var det torg som Fidel Castro marscherade till från sitt gömställe i bergen när revolutionen segrat. Gerillan invaderade borgmästarpalatset och han höll sitt berömda tal till befolkningen från balkongen. Det var nyårsdagen januari 1959 och de andra trupperna hade redan intagit Havanna. En våg av självförtroende sköljde över Latinamerika. För första gången sedan Guatemala 1951 hade någon lyckats genomföra en revolution på USA:s bakgård.

I dag är balkongen nymålad och planeringarna på torget är välskötta, men restaurangerna runt torget har varken kött eller ost. Fortfarande efter nästan sextio år av planekonomi har inte landet hittat ett sätt att producera och distribuera varor i takt med efterfrågan. De som sitter runt torget klagar ändå inte. Det var värre förr. Efter Sovjetunionens kollaps var stora delar av Kubas befolkning undernärda. Trots allt lidande är många kubaner ändå stolta över Fidel Castros liv och gärning.

– Han är ett exempel för världen. En av vår tids största hjältar. Ingen kunde sätta sig upp mot USA som han, säger en dam på torget.

Hon får medhåll av sitt 18-åriga barnbarn.

– Jag har precis läst ut »Hundra timmar med Fidel» och är helt tagen. Han är ett geni, säger killen.

Vad är det som gör honom till ett geni, undrar jag.

– Han kan allt! Är det något han inte behärskar så studerar han tills han lärt sig det. Hans envishet är ett föredöme, säger 18-åringen.
